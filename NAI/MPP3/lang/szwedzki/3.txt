När Kennedy var 43 år valdes han i ett mycket jämnt och kontroversiellt val till USA:s president. Republikanernas kandidat, vicepresident Richard Nixon, var liksom Kennedy mycket ung vilket markerade ett generationsskifte i amerikansk politik. Båda kandidaterna hade lovordat de förändringar vad avser medborgerliga rättigheter som åstadkommits under Harry S. Trumans och Dwight D. Eisenhowers administrationer. Kennedy kom emellertid att ta initiativet i frågan, vilket i kombination med hans vicepresidentkandidat Lyndon B. Johnsons bakgrund i den politiskt inflytelserika delstaten Texas bidrog till att väga upp det Republikanska partiets fördelar med Nixons Kalifornienbakgrund och det rådande goda ekonomiska läget. I Illinois och Texas, där Kennedy vann knappt, blev valutgången mycket jämn och flera oegentligheter rapporterades (i vissa valdistrikt var valdeltagandet över 100 %). I protest mot Kennedys löften om medborgarrättigheter avföll dessutom flera elektorer från sydstaterna och röstade på Virginiasenatorn Harry Byrd till president. Även en republikansk elektor från Oklahoma röstade på Arizonasenatorn Barry Goldwater i stället för Nixon.