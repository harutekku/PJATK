Kennedy var son till Joseph Kennedy samt bror till Joseph P. Kennedy, Jr., Robert och Ted Kennedy. 1940 utexaminerades han från Harvard University efter studier i internationella relationer. Han gjorde militärtjänst i flottan vid Stilla havet under andra världskriget. Bland de stora händelserna under Kennedys tid som president räknas Grisbuktsinvasionen, Kubakrisen, byggandet av Berlinmuren, rymdkapplöpningen och den tidiga fasen av Vietnamkriget. Han inledde en offensiv idealistisk utrikespolitik och en liberal inrikespolitik med sänkta skatter och ökade medborgarrättigheter, vilka så småningom mynnade ut i 1964 års medborgarrättslag.

Kennedy är den hittills ende katolske presidenten och var den första av landets presidenter, som föddes under 1900-talet. Han var den yngste demokratiske presidenten någonsin och den yngste att bli vald till president (Theodore Roosevelt blev president efter mordet på William McKinley vid 42 års ålder, men valdes till ämbetet först vid 46 års ålder). Före Barack Obamas seger i valet 2008 var han också den senaste demokraten, som valts till president som inte kom från Södern och som valdes medan han var senator.