Kennedy mördades under en bilfärd i öppen limousine genom centrala Dallas den 22 november 1963, vilket skakade hela världen. Lee Harvey Oswald som greps för mordet blev själv mördad knappt två dagar senare av nattklubbsägaren Jack Ruby; Oswald blev således aldrig ställd inför rätta. Oklarheter kring mordet har medfört, att det har uppstått en rad konspirationsteorier, som till exempel i filmen JFK av Oliver Stone.

Numera betraktas Kennedy som en ikon av många amerikaner.[3] Enligt undersökningar är han, näst efter Moder Teresa och Martin Luther King, den mest beundrade personen bland amerikaner. Hans rykte nådde efter hans död en närmast helgonlik status, medan hans inrikespolitiska insatser ifrågasatts av senare forskning. Han hade bland annat svårigheter att samarbeta med kongressen och förlorade en del av sin samtida trovärdighet i uppmärksammade otrohetsaffärer, vilka påstods ha inträffat under tiden i Vita Huset, samt genom försök att dölja hälsoproblem, bland dessa en ryggskada, som han hade ådragit sig under andra världskriget och som behandlades med amfetamin.